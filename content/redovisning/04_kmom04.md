---
---
Redovisning kmom04
=========================

### Operation söndra och härska

Jag började med att kopiera hela katalogen Redovisa för att ha något att gå tillbaka till ifall det skulle gå åt skogen. Att bryta ut och flytta vädermodulen gick till en början ganska bra. Jag tycker att jag hade relativt god koll på vilka filer som behövde flyttas och övningen *Skapa en PHP-modul på Packagist och integrera med Anax* samt Remservern var till en god hjälp. 

Jag jobbade igenom uppgiften lugnt och metodiskt och försökte hålla jämna steg med commits och dokumentation i modulrepots Readme-fil för att hela tiden ha koll. Den stora utmaningen och det tog mest tid var att få till mina tester så de fungerade i alla lägen. Att jag dessutom hade kommit "lite för långt" så jag skapat ett paket på Packagist gjorde saker lite mer tungjobbade när jag stötte på problem.

Det blev så att jag backade lite och styrde om så att jag jobbade mot commits igen, istället för riktiga taggade versioner, och det var nog viktigt. Annars hade jag suttit och taggat versioner fortfarande. Läs dock om min TIL längre ned...

Flödet till Packagist gick bra och väntetiden när man släppt en ny version var försumbar. Återinstallationen i Redovisa-sidan funkade fint. Dock har jag uppdaterat min modul en hel del sedan första installationen och det som skapar lite friktion är att jag behöver göra kopieringen av de filer som ändrats varje gång för att de ska ersätta de felaktiga. Men jag använde metoden att skapa ett bash-skript som gjorde all kopiering så det var inte svårt...bara att komma ihåg att göra det.

### Tester

När det gäller testerna känns det som om jag på kort tid har lyckats skapa mig en teknikskuld. Det som ställer till det är mina Controllers som innehåller några if-satser för att användarupplevelsen ska bli bra. Det handlar om att man inte ska försöka hämta väderinformation om det inte finns vettiga koordinater att utgå ifrån.

På det sättet jag har byggt det innebär det att ett ganska stort kodstycke hoppas över under testet och det sabbar kodtäckningen en del. Jag skulle vilja bryta ut och flytta delar av det men det är just nu ett arrangemang som jag köper. 

Lite dåligt samvete har jag också för att jag inte mockar mina curl-requests fullt ut. Jag testar nämligen mot live-tjänsten och kollar att jag får tillbaka ett felmeddelande om att jag använder fel API-nyckel. Den är nämligen inget jag skickar upp till github och därför kan jag heller inte göra ett äkta test.

Kodtäckningen på klasser och metoder ligger i nuläget på drygt 80%. Frågan är om jag kommer friköpa mig från teknikskulden och bättra på det i nästa moment.

### Laravel

Att titta och läsa om hur Laravel hanteras gällande paketering, moduler och versioner är intressant. 

Jag jämför ju med Anax och även om det framstår som rimligt med en styrning av dessa saker även i Anax, som är ett mindre ramverk sett till spridning, så verkar det extremt viktigt i ett större projekt som Laravel. 

Jag började titta på versionshanteringen och det dokumenterades tydligt att Laravel följer *semantic versioning* och hur ofta man kan förvänta sig förändringar. 
De flaggar för att mindre uppdateringar (minor och patch) kan förkomma varje vecka medan de släpper en större uppdatering (major) var 6:e månad. 

Här händer det grejer tänker jag...hur hittar man på nya saker så att man kan släppa 2 större uppgraderingar per år? Är jag cynisk om jag säger att det kanske inte är så konstigt om man gödslar med patchar resten av tiden. 

Men när jag sedan hoppar över till Github och tittar på projektet så kan man ju inte annat än bli imponerad. När jag var där hade 12 repon uppdaterats det senaste dygnet. Inga stora förändringar men en rad här och en rad där. Hur i böfvelen skulle man kunna hålla reda på något sånt utan git, framförallt om man är flera kockar? Nu ser man vad som är ändrat, vem som ändrade det, när det ändrades och, om det lagts lite energi på commit-meddelandet, varför ändringen genomfördes. Riktigt mäktigt!

Paketet [laravel/framework](https://packagist.org/packages/laravel/framework) på Packagist ger en god översikt över hur ofta det *händer* grejer. Patchar kommer ibland ett par per dag men det kan också gå en vecka mellan dem.

Som sagt, svårt att inte bli imponerad av såna här projekt...

### TIL
Min TIL för denna gång är resultatet av ett par timmars felsökning som berodde på att jag inte hade koll. Jag hade, i ett försök att vara duktig, gett mitt modul-repo ett namn i `composer.json` (`lefty/weather`), mer bara sådär i förbigående. I mitt huvud hette min modul `j-lind73/weather` för det är ju så det ser ut på Github. 

Det jag ville få till var att peka på Github-repot istället för Packagist när man körde kommandor `composer update` men hur jag än gjorde så hittades inget paket `j-lind73/weather`...ju.

Nåväl, efter ett par timmar med olika varianter gav jag upp och tänkte att jag fick köra den långa vägen med att committa, tagga och installera från Packagist då. Men, när jag väl skulle gå till Packagist och aktivera repot `j-lind73/weather` så fick jag meddelande om att det inte **fanns** något sådant paket, det närmaste man kom var `lefty/weather`...och då gick det upp ett Liljeholmens...
Jag gick tillbaka till min `composer.json` och testade att ropa på `lefty/weather` istället och ja, då fungerade det.  


